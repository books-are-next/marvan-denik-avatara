---
title: '* * *'
contentType: poetry
---

<section>

_My žijící v temné části vesmíru  
nemůžeme snést tak dlouho trvající světlo  
proto se znovu a znovu  
rodíme  
my rodící se do míst  
která navštěvuje světlo  
prožíváme strach ze tmy  
my žijící tam  
kde se nikdo na nic nedívá  
ačkoli všichni vidí  
nemůžeme snést nic  
krom vlastního přání  
aby nám bylo lépe  
i když jsme svobodni  
a šťastni_

</section>

<section>

_(2009)_

</section>


<section>

_Tím údolím  
tekla prudká studená řeka  
v táboře nám říkali  
že do ní nikdy nemáme vstupovat  
že to nikdo nepřežije  
dalo se jít po schodech  
kamsi do sklepa kde měl  
být přechod  
… z řeky a lesa za ní  
stoupal chlad jako mlha  
vstoupil jsem do vody  
díky_

</section>

<section>

_(2009)_

</section>

<section>

_Ve snu jsem měl  
domluvený sraz s mrtvým kamarádem  
někde v jižních Čechách  
dalo práci si v pokladně vymoci jízdenku  
a najít vlak  
a když jsem ho našel nebylo jisté  
zda to není jiný  
uvnitř jsme dlouho čekali  
jak dlouho budu muset ještě spát  
začal jsem se spolucestujících vyptávat  
jestli se jim to také zdá  
tvářili se uraženě_

</section>

<section>

_(2009)_

</section>

<section>

_Sedět uprostřed dopoledne  
hluboko v domě  
dívat se vzhůru  
a nic nevidět  
mezi vším viděným  
hluboko dole pod oblohou  
v doteku židle a stolu  
ve stropě domu  
kde nezbývá než umřít  
ve zvucích ptáků a puštěného rádia  
ve vzpomínkách a plánech  
stejně skutečných jako stvoření tohoto světa  
v jediném živém místě_

</section>

<section>

_(2006)_

</section>

<section>

_Byl to sen o hromadném hrobě  
mrtví příbuzní  
byli naskládáni v kamenné vaně  
a všechno to bylo nehluboko  
takže jsem cítil dech  
který ze země vycházel  
„někdo je tam živý“ řekl jsem  
a viděl že se pod zemí  
něco pohnulo  
přesvědčovali mě že  
to se tak mrtví občas hýbou  
že nikdo živý tam není  
dokonce těla odkryli  
abych se na mrtvé podíval  
jak hnijí  
nepodíval jsem se  
ale ten živý mohl ven_

</section>

<section>

_(2007)_

</section>

<section>

_Nemá cenu filmovat a fotografovat  
svět který neexistuje  
je to matoucí  
ale většina lidí  
na to kouká_

</section>

<section>

_(2007)_

</section>

<section>

_Až pochopíš  
a začneš se smát  
nesměj se  
(a jsou to téměř všichni kdo je směšný)  
… dozvěděl by ses všechno  
příliš rychle  
a dlouho zůstal stát  
v úplné slepotě_

</section>

<section>

_(2007)_

</section>

<section>

_Ty placky na zdech  
jsou obrazy  
a ta protáhlá krabice  
hodiny  
to zelí v rohu jsou kytky  
a ta ohnutá věc nahoru  
židle  
ta průhledná hustá věc to je vzduch  
a ta zářivá pohled do místnosti  
příjemné a nepříjemné cítění vědomí a myšlení  
pohybují se hodně  
okolo toho těla  
ve kterém sedím jako v kombíku  
nikde nikde není prázdno  
a přitom všude_

</section>

<section>

_(2007)_

</section>

<section>

_Měli jsme plynové masky  
pláštěnky na rukou i nohou  
procházeli jsme dlouho  
krajinou kde svítilo  
ranní slunce  
po cestě leželi mrtví lidé  
kteří si sundali masky  
za nic na světě se jich nevzdáme  
říkali jsme si  
pak přišla úleva  
na louce stála velká dekontaminační sprcha  
a u ní muž v obyčejných šatech  
řekl že už jsme venku  
svlékli jsme se  
a dívali se jak umíráme  
každý se na chvíli  
vrátil ke svému mrtvému tělu  
které jsme zahlédli po cestě  
někteří z nás je nemohli najít  
a tak za ně pokládali celý tento svět  
pak se tomu smáli_

</section>

<section>

_(2007)_

</section>

<section>

_Svoboda je zapomenout své jméno  
všechno je jen způsob  
až se větvička túje na naší zahradě  
dotkne vrcholku borovice  
na protějším kopci  
nestane se vůbec nic_

</section>

<section>

_(2009)_

</section>

<section>

_V komparzu tohohle filmu  
jsem kdysi hrál  
jdu se podívat  
a v salonku vzadu  
se vidím s kamarády hrát karty  
představuju se a sedám k nim  
já se na mě chvíli dívá  
je mladší a hezčí o dvacet let  
vysvětluju jim to  
já se zvedá a odchází  
je mi sympatický  
navrhuju kamarádům že si dám s nimi  
jednu hru  
hrajeme a já jim  
ukazuju staré fotky  
poznávají se na nich  
a věří mi_

</section>

<section>

_(2007)_

</section>

<section>

_Potkal jsem ho jako manžela  
kamarádky mé přítelkyně  
stvořil tento svět  
na cestě kamsi na Moravu ještě s kamarádem  
jeli autobusem z Prahy  
nechápu jak jsem mohl  
být stvořen někým kdo  
se narodil později než já  
ostatně celý tento svět  
věčné léto v průjezdech  
mizí při každém  
doteku  
staří lidé se tváří ublíženě nebo provinile  
ostatní nemají ani to_

</section>

<section>

_(2007)_

</section>

<section>

_Vrhnout se beze strachu  
do hloubky věcí  
v tichu  
rozbít se  
zmizet  
před svýma nikdy nehasnoucíma očima_

</section>

<section>

_(2007)_

</section>

<section>

_Všichni mají pravdu  
a nejsou si jisti  
a pravdu neznají  
žijete a mluvíte jen pravdu  
i když ji nikdo nevidí  
máte ji  
to je zoufalé a bolí to_

</section>

<section>

_(2007)_

</section>

<section>

_Závojem opadaných stromů  
projíždí trolejbus  
ptáci se zvedají  
ke spodním holým větvím  
za trolejí se táhnou jiskry  
po zmrzlém jezeře padá sníh  
přítomnost v tomhle světě  
je hrůzná  
pro toho kdo si myslí že tu opravdu je  
za trolejí se táhnou jiskry  
jako ve skleněných trubicích_

</section>

<section>

_(2007)_

</section>

<section>

_Jsem dávno mrtvý  
ponechán sám sobě  
není místo v tomto světě  
které by neznalo píseň srdce  
a my stokrát prošlí  
ohněm strachem zapomněním  
jsme tou písní stvořeni_

</section>

<section>

_(2009)_

</section>

<section>

_Jsou mrtví  
jsou mrtví jako sníh nebo dech  
jako zářivý půlměsíc  
a jejich těla se vznášejí nad krajinou  
jsou mrtví  
a nevědí o tom  
jenom ten pohled dolů  
jenom ty stromy v lesním shromáždění  
ve větru hýbou korunami  
jako nedočkaví lidé  
jsou mrtví  
kdesi na cestě kterou si už nepamatují  
jsou mrtví a zvolna to poznávají_

</section>

<section>

_(2009)_

</section>

<section>

_Každý rok vidět stromy  
vstávat z mrtvých  
jako umírat  
čelo tváře ústa oči nos  
všechen ten nábytek lidského obličeje  
je tak němý  
jen tečka do níž se nikdy nikdo  
netrefí  
každý rok vidět stromy  
umírat jako vstávat z mrtvých  
každou vteřinu_

</section>

<section>

_(2008)_

</section>

<section>

_Ve snu jsme měli setkání  
hluboko pod vodou  
díval jsem se vzhůru na hladinu  
a kdosi řekl že jsem mrtvý  
že kazím vodu  
a skutečně jako bych se viděl  
plavat nahoře a voda  
kolem byla shnilá  
avšak… nebyla to pravda  
a já se usmíval tím vodním čímkoli  
a ten co to řekl zmrzl na kus ledu  
a potom shořel_

</section>

<section>

_(2009)_

</section>

<section>

_Až slunce stáhne všechno světlo  
do tenkého proužku  
na obrysu hor  
až se měsíc doběla rozžhaví  
a zůstane tak celou noc  
ve sklech se objeví a zhasnou  
rozsvícené pokoje  
a ten kdo to uvidí  
podrží pohromadě svět  
a svět ten nekonečně lhostejný a tichý  
ztratí i tvar s rukou co jej drží  
hrůza zmizí  
budeme nekonečně volní_

</section>

<section>

_(2005)_

</section>

<section>

_Zase mrzne a mně není podezřelé  
to střídání ročních období  
jak se tomu tady říká  
v tunelu se nedá spát  
bydlet v krajinách stát se démonem  
démonem jitřního světa  
máš tu  
a vždycky budeš mít domov  
v dálce stojí rodný bratr  
vypadá jako oni_

</section>

<section>

_(2004)_

</section>

<section>

_Kdosi řekl že má přijít vichřice  
napadlo mě že ji ve tmě stejně nikdo neuvidí  
scházeli jsme se v rozsvícené kuchyni  
a neviděnou krajinu  
pozorovali jako velké zvíře  
možná začnou pukat stromy  
nebo něco zmrzne říkali v rádiu  
Šimonina tvář zářila  
rozhodli jsme se vyložit si karty  
když jsme skončili  
bylo ráno  
venku nic  
protože se nikdo nedíval_

</section>

<section>

_(2004)_

</section>

<section>

_Měsíc se dívá na západ slunce  
a slunce vidí blednout měsíc přes černé pole ve Velkých  
Popovicích  
pod nimi stojí ten kdo to vidí  
ráno a večer vždycky někdo někde  
musí být  
jinak nic není_

</section>

<section>

_(2004)_

</section>

<section>

_Byli jsme dva neviditelní  
a měli moc pohybovat se prostorem  
v tom místě které vypadalo jako starý dům  
jsme narazili na bytosti  
chytily nás a začaly zabíjet  
museli jsme několikrát zabít je  
zabili jsme tím i sebe  
každá věc se v tu chvíli snažila stát bytostí rovnou člověku  
můj poslední pohled patřil smetišti  
na kterém se zvedala jakási postava_

</section>

<section>

_(2004)_

</section>

<section>

_V tom snu jsem chtěl uniknout  
surovému bičování  
v zajateckém táboře  
jakýchsi Číňanů  
šel jsem na řadu jako třetí  
a věděl že se mi to zdá  
stál jsem v babiččině kuchyni  
a poléval se vodou abych se probudil  
nešlo to voda byla suchá  
přelezl jsem drátěný plot  
pak druhý a třetí  
teprve potom jsem se probudil_

</section>

<section>

_(2004)_

</section>

<section>

_Je tam stěna ticha a pak chrám  
řekl ten člověk když jsem chtěl jít domů  
vida chvíli jsem tu nebyl…  
na stěně seděly mouchy  
na schodech velcí černí psi  
bezbranní proti mně  
vida tady jsem bydlel  
jak je všechno mazlavé  
beze mě se život nikde neudrží_

</section>

<section>

_(2004)_

</section>

<section>

_Utíkal jsem skrz záchody  
za dveřmi další a další  
špinavé kachlíky  
bytosti které mě pronásledovaly  
nebyly lidmi  
zastavil jsem se u stěny  
a podíval se na ruce  
byly žlutozelené jako nějaké ryby  
tohle je sen  
barely kachlíky jako v prádelně  
dva chlapíci  
začali mi gratulovat  
otevřely se dveře  
lidé začali jásat  
svoboda konečně svoboda_

</section>

<section>

_(2004)_

</section>

<section>

_Zvedl se na posteli  
a díval se jak tmou  
přicházejí zprávy  
bledě zelená světla  
ukazovala cestu místy trávu  
došel  
a tam na břehu jakési tmavé vody  
seděli tři lidé  
Jsi ten kterého si z celého srdce přeji neopustit  
i kdybych zemřel  
řekl jeden z nich_

</section>

<section>

_(2004)_

</section>

<section>

_V každém z těch bytů  
které byly moje  
už bydlel někdo mrtvý  
strýc Josef  
kamarád Dušan…  
nemohl jsem je vyhnat  
a ani nechtěl  
kam by šli_

</section>

<section>

_(2004)_

</section>

<section>

_Měsíc jde skrz mraky  
růžová záře nad obzorem s fleky  
mezi tím větve a sníh  
oči jsou na hlavě posazeny tak nešikovně  
že se to nedá vidět najednou_

</section>

<section>

_(2004)_

</section>

<section>

_Je směšné nedat se fotografovat  
když na fotografii  
si nikdy nikdo  
není podobný  
lidé ani nevědí  
čemu všemu rozumějí  
a jak často jednají správně  
proto tak často jednají špatně_

</section>

<section>

_(2005)_

</section>

<section>

_Uvnitř je příjemné zajímavé slovo  
drobné a obyčejné kameny  
zamíchané do vody  
uvnitř se pomalu míchá syčí  
spíš odpařuje  
pomáhá slunce pomáhá tma  
mrazík okolo slunce  
v létě nad horami visí kopce  
ráno zářící šedivé vousy  
všechno je všech_

</section>

<section>

_(2005)_

</section>

<section>

_Dveře tam rostou z rámů  
a zase sesychají zpět  
déšť chodí po zemi  
ženy jsou přístupny andělům  
a lidé nejsou zapomenuti_

</section>

<section>

_(2005)_

</section>

<section>

_Když se podívám na staré stromy  
v téhle a další ulici  
vzpomenu si na pohled do zrcadla  
uplynulé a předchozí noci  
když se podívám na silné zimní stromy  
v téhle a další ulici  
před železným plotem  
vzpomenu si na oči  
tvrdé a vzdálené  
na obličej toho člověka  
a všechno co se děje  
dítě žena a starý muž  
ve snu v zrcadle  
přijímám s vděčností v srdci_

</section>

<section>

_(2004)_

</section>

<section>

_Fotografie dvojníků  
vystupují ze zdi  
pláč před domem  
za dveřmi dětský hlas  
i po schodech  
ti které znáš  
jsou přítomni v celém městě  
hora Říp v měsíčním světle  
se drží země  
nikdo z nás nejste vy_

</section>

<section>

_(2004)_

</section>

<section>

_Co dělají noční lidé  
a denní lidé  
kam nesou svá tichá těla  
co dělají zelené skvrny na moři  
a zlaté na nebi  
co dělají lidé kteří se rozhodli  
co nechávají dělat  
svá tichá těla  
co dělají lidé  
když nevědí kdo křičí  
a nevědí že jiní se rozhodli  
co dělají noční lidé  
a denní lidé  
ti co nevědí  
kdo a kde jsou  
kam nesou svá tichá těla_

</section>

<section>

_(2004)_

</section>

<section>

_Žluté růže na fotografii v novinách  
trocha kapradí  
dráty na nebi  
kdo se moc směje?  
čáry na ranním nebi  
zahlédnuté z trolejbusu  
čára trolejbusu v ulicích  
ulice ve městě  
usmívám se  
staří a mladí jdou dovnitř  
dovnitř a ven  
každý člověk by měl žasnout sám nad sebou  
dokud je to potřeba_

</section>

<section>

_(2004)_

</section>

<section>

_V prvním patře je ticho  
když se vstoupí do vzduchu  
po čarách světla od ležícího slunce  
dvě veliké modré díry  
těžko mluvit o hloubce  
v prostoru kde nic není  
kámen se vzduchem  
už letí  
dívám se dolů na nohy  
slyším že někdo někde je  
vidím jak se pohybují_

</section>

<section>

_(2004)_

</section>

<section>

_V tom snu jsem mluvil s Mistrem  
jen myšlenkami  
kamínky a rozbitý asfalt  
ležel jsem na ulici  
a zároveň doma v posteli  
myslel jsem na to  
že se musím probudit doma  
aby mě nepřejelo auto  
o kus dál  
ležela hlava a tělo mrtvé opice  
vypadala jako hračka  
tohle je špatné místo  
říkal jsem si  
a tlačil kolo pryč  
zněla pěkná hudba  
někdo zpíval  
dost podrobně o Barmě_

</section>

<section>

_(2005)_

</section>

<section>

_Kam to odcházíme  
do jakých tajemných světů  
abychom přišli zpět  
proč tolik umíráme  
při hledání místa míru  
na strastiplných cestách  
kde hoří a hoří sen  
o tomto světě  
a o nás  
kteří jsme sami věčným mírem  
až k pláči_

</section>

<section>

_(2010)_

</section>
