---
title: '* * *'
contentType: poetry
---

<section>

Ve snu jsem měl  
domluvený sraz s mrtvým kamarádem  
někde v jižních Čechách  
dalo práci si v pokladně vymoci jízdenku  
a najít vlak  
a když jsem ho našel nebylo jisté  
zda to není jiný  
uvnitř jsme dlouho čekali  
jak dlouho budu muset ještě spát  
začal jsem se spolucestujících vyptávat  
jestli se jim to také zdá  
tvářili se uraženě

</section>

<section>

(2009)

</section>
