---
title: '* * *'
contentType: poetry
---

<section>

Byl to sen o hromadném hrobě  
mrtví příbuzní  
byli naskládáni v kamenné vaně  
a všechno to bylo nehluboko  
takže jsem cítil dech  
který ze země vycházel  
„někdo je tam živý“ řekl jsem  
a viděl že se pod zemí  
něco pohnulo  
přesvědčovali mě že  
to se tak mrtví občas hýbou  
že nikdo živý tam není  
dokonce těla odkryli  
abych se na mrtvé podíval  
jak hnijí  
nepodíval jsem se  
ale ten živý mohl ven

</section>

<section>

(2007)

</section>
